# -*- mode: mandoku-view; -*-
#+TITLE: 閩中十子詩
#+DATE: 2015-08-25 00:36:50.156352
#+PROPERTY: ID KR4h0098
#+PROPERTY: BASEEDITION WYG    
#+PROPERTY: JUAN 卷三十
<pb:KR4h0098_WYG_030-1a>¶
欽定四庫全書¶
　閩中十子詩巻三十　　　　明　袁表¶
　　　　　　　　　　　　　　　馬熒　編¶
　黃博士集¶
　　　送方大歸莆¶
魯酒醉行客越弦激商聲中懷百憂集兼此離别情陽¶
月過呉楚驅車下闕城北風捲微雪擁袂還宵征誰謂¶
此枯槁翻然逢鮑生平居異鄉國失路如弟兄雲月寄¶
<pb:KR4h0098_WYG_030-1b>¶
遐想心與澄溪明何因别離水又向東南傾還激清淺¶
處為君濯長纓後期𦕈川岳悵望何時平¶
　　　度梨關先寄冶城諸友¶
驅馬望鄉國朝行風雨中閩山鬱嵯峨何啻千萬重舉¶
頭見關吏石壁摩蒼穹人生幾何時來往兹無窮魏闕¶
豈不戀知音非易逢命途或不臻四海如轉蓬前日發¶
京師淮天雪濛濛客衣丹陽樹旅食呉門鐘心憂路彌¶
逺醉極歌且雄匪遇賢逹士何由豁心胸滄波任垂釣¶
<pb:KR4h0098_WYG_030-2a>¶
兔苑甘為農身隨壒埃避興與魚鳥通慿將歸田意為¶
我報山翁¶
　　　度陽隑江得口字¶
暮色入長江江㠶疾於鳥蒼山白雲外一望更何有颯¶
沓風雨來蕭條夕陽後張燈照寒爐且復醉杯酒長歌¶
滄浪曲逺應滄浪叟厓暗古木深沙虚暮潮吼發家春¶
序深去國别情厚何處有僧廬殘鐘出溪口¶
　　　覽鏡詞¶
<pb:KR4h0098_WYG_030-2b>¶
嬌女自憐色冶容對青鸞如何春華歇覽鏡空長嘆舊¶
質委秋草芳情變衰蘭終焉用膏沐不及君承歡顧影¶
誤相托照心徒自寒白頭歌古調五起摧心肝¶
　　　秋夜聴谷大彈陽春白雪遂歌以贈¶
昔聞歌白雪未知絃上聲看君彈來秋月下十指如度¶
春風鳴初聞飄飄下天闕亂逐回風氣騷屑凍來深樹¶
梅不開散入空林竹應折又如紛紛江上來流音中節¶
渾相催灞陵一日幾人度剡溪半夜孤舟迴清川帶寒¶
<pb:KR4h0098_WYG_030-3a>¶
流野鳥絶繁語少女歌殘葉共飛仙郎唱罷花能舞須¶
臾雪晴風亦遲按絃問君君不知聲殘響絶無所見惟¶
見桐枝秋露垂¶
　　　北嶺陪殷大夜飲感别¶
故國秋風見仲宣悲歡都集夜燈前二毛對酒仍堪醉¶
萬里還家祇自憐樹拂斷猿疑峽路月臨征鴈夢湘川¶
謾將草木同衰朽未必陽春雨露偏¶
　　　丹陽道中¶
<pb:KR4h0098_WYG_030-3b>¶
五陵為客久儒服滿塵埃望闕無知己還鄉愧不才山¶
陰殘雨度河廣斷雲開歸去多朋舊春城共酒杯¶
　　　河上立春¶
故國幾時别殊鄉今早春青陽開霽雪殘日送歸人漸¶
與雲霄隔空驚嵗月新不堪零落處愁淚滿衣巾¶
　　　金山寺¶
江心浮絶島古寺軼氛埃樓迥中天起窻閒向水開空¶
雲龍影度海雨鴈聲來故國登臨後如今又幾迴¶
<pb:KR4h0098_WYG_030-4a>¶
　　　竹岡晴雪¶
殘雪春天路髙岡竹外晴玉林行處合琪樹望中明瑞¶
氣埋龍影花紋雜鳯聲剡溪舟欲渡湘水佩俱鳴舞換¶
青禽歇歌回翠袖輕人家開逕曉僧舍捲簾清鼎鼐欣¶
時泰朋尊待嵗成髙吟稱寡和長愧郢中名¶
　　　題周進士古木清猿圖¶
昔從錦城來却過愁猿道千崕萬嶂不可聞此中哀怨¶
令人老況是西江秋水來衝波逆折鳴風雷攀蘿渉水¶
<pb:KR4h0098_WYG_030-4b>¶
苦難度騰枝抱子俱縈迴空林陰陰不知處前驚後呼¶
若相語正當絶險陵天梯攬轡聴來淚如雨君不見蠶¶
叢開國通秦關六龍西幸仍躋攀猿聲鳥道有如此一¶
為長歌行路難¶
　　　和守嵗侍宴應制¶
皇家共守嵗華新此夜紅雲捧紫宸乍對瓊觴同餞臘¶
喜聞玉管又迎春門前列炬明殘雪天上華筵接近臣¶
最荷發生蒙聖澤來晨風物更宜人¶
<pb:KR4h0098_WYG_030-5a>¶
　　　勅借岐王九成宫避暑¶
帝宫别賜九成名仙駕遙承五月行天上樓臺佳氣繞¶
日中霄漢早涼生醴泉近酒移花味雲籟催歌雜鳥聲¶
何必仙家瑤海上來晨復得借昆明¶
　　　過方山舊居處¶
曾逐孤舟背逺村清溪一去不知源於今莫辨秦人處¶
野鳥潭花即故園¶
　　　賦錢塘送谷大之涼州¶
<pb:KR4h0098_WYG_030-5b>¶
錢王昔遺業千里開雄都行人訪古大江上古人事業¶
今何如憶昨旌旗連海東弩迴巨浪舟始通寳衣毬馬¶
歸何處江聲日暮愁無窮呉姬酒樓向江口雜花垂楊¶
當户牖春㠶二月誰憶家黃金十萬寧沽酒繁華東流¶
不可駐古來陳迹惟丘土潮上寒侵蘇小堤漁歸夜唱¶
嚴陵雨君去涼州此暫過莫令嵗月易蹉跎懷親何處¶
堪腸斷懸知倚棹聞呉歌¶
　　　同王大過異公房憶孟宣海上¶
<pb:KR4h0098_WYG_030-6a>¶
山中初見蜀葵花秋後登臨感物華過客偶因隨杖履¶
老僧何用具袈裟空階候葉飛霜早逺郭清砧落日斜¶
近得浮丘書信否幾時滄海報還家¶
　　　送金秀才之温陵¶
官亭花發酒初香白馬翩翩大道傍醉客盡隨歌舞散¶
寒川空對别離長紫雲洞裏逢秋月赤鯉潭邊度早霜¶
休説故山多少恨軍中吹角斷人腸¶
　　　齋居懷林逸人¶
<pb:KR4h0098_WYG_030-6b>¶
累月不出户堦前空綠苔如何歸鴈後不見故人來野¶
竹連書幌寒山對酒杯閒居能著述端愧子雲才¶
　　　送曾綱歸青舖得樹字¶
握手城東門駕言首歸路人生浮世間俯仰安得住去¶
途苦云促交道嘆希遇歡笑顔易紅暌違髪成素清川¶
悵何極白日忽已暮飄然涼風至振此芳林樹去國惜¶
共違瞻雲喜先歩回首不見君遙遙隔烟霧¶
　　　丁邜嵗菊夕燕集温陵郡庠得起字¶
<pb:KR4h0098_WYG_030-7a>¶
林莽謝舊條嵓籬藹初蕋遐登崇坂雲列宴曲池水奕¶
奕嘉景光濟濟衆君子恥躋金張賔幸接鄒魯士清奏¶
薄迅商芳筵藉文綺敷情罄二難肩序合四美湛湛零¶
露交噭噭哀鴻起俯仰百齡内榮名保終已¶
　　　春日感懷¶
壯圖今若此隨牒豈辭勞滄海憐孤劍青春感二毛沙¶
明殘雪在河斷隴雲髙未必逢知己愁心正鬱陶¶
　　　兵曹宴集¶
<pb:KR4h0098_WYG_030-7b>¶
雪霽都門晃見寒仙曹斗酒暫成歡朋簪却喜閒中盍¶
物候偏宜醉裏看雲館曉鶯催曙色鳯池春水動晴瀾¶
恵連此㑹堪乘興别後何須悵二難¶
　　　和括蒼葉叔文逺遊之作¶
去國踰千里擔簦向九州雲蹤殊放曠霞想獨優游嵗¶
月莊生馬霜烟季子裘南登舒逺眺北轍契㝠搜楚館¶
歌逾夕梁園醉度秋江山凌傑作雲物獻佳謀放逐偏¶
憐屈栖遑輒慕丘探書頗好道説劍豈専遊良玉還知鑒¶
<pb:KR4h0098_WYG_030-8a>¶
青㝠未阻修識君宏逺器徒此愧淹留¶
　　　竹枝詞¶
螺女磯頭水不波聞郎江上唱離歌半天落日無人渡¶
一鏡紅妝奈别何¶
　　　浮亭聞箏¶
冠葢乗秋㑹林塘候晚開掃雲鋪露簟待月送霞杯樂¶
應空中響人髙物外材商彈鴝鵒醉秦奏鳯凰來舞影¶
疑飄雪歌聲訝殷雷湘琴那共聴楚笛不同哀促柱紅¶
<pb:KR4h0098_WYG_030-8b>¶
顔笑低絃白髪催將風彫玉樹吹雨落金苔師曠時應¶
在伶倫世復迴鸞情思度海鶴夢想登臺舊恨驚離索¶
新遊得重陪懷君金石調何異向蓬萊¶
　　　題芍藥圖¶
名花對春風艷色為誰好傷心洛陽道滿目悲芳草五¶
侯池館樂事多昔時全盛今如何紅香落盡不見賞枝¶
上空餘野鳥歌¶
　閩中十子詩巻三十¶
